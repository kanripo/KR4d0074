# -*- mode: mandoku-view; -*-
#+TITLE: 王荊公詩注
#+DATE: 2015-08-24 23:53:02.825460
#+PROPERTY: ID KR4d0074
#+PROPERTY: BASEEDITION WYG    
#+PROPERTY: JUAN 卷四十二
<pb:KR4d0074_WYG_042-1a>¶
欽定四庫全書¶
　王荆公詩注卷四十二¶
　　　　　　　　　　　　　宋　李壁　撰¶
　　律詩¶
　　　送黄吉父入京題清涼寺壁¶
薫風洲渚薺花繁㸔上征鞍立寺門投老難堪與公别¶
倚崗(一作/江)從此望回(一作/還)轅(李白詩東風春草/緑江上候歸軒)¶
　　　送和父至龍安微雨因寄吳氏女子¶
<pb:KR4d0074_WYG_042-1b>¶
荒煙涼雨助人悲淚染衣襟不自知除却東風沙際緑¶
一如㸔汝過江時(劉孝標書泫然不知涕之无/從也○杜詩春從沙際歸)¶
　　　與道原步至景徳寺¶
前時偶見花如夢紅紫紛披競淺深今日重來如夢覺¶
靜無餘馥可追尋(公自注云元豐七年三月十九日○/傳燈録陸亘大夫見南泉南泉云老)¶
(僧見一株花如夢/相似陸當下有省)¶
　　　過法雲寺(按建康志寺在城外東北十里本齊/集善寺齊世祖為豫章文獻王造也)¶
路過潮溝八九盤(按建康實録潮溝吳大帝所開/以引江潮其舊迹在天寳寺後)招提¶
<pb:KR4d0074_WYG_042-2a>¶
雪脊隠雲端金鈿一一花總老翠被重重山更寒(髙齊/築三)¶
(䑓少帝登脊疾走殊无畏怖○招提雪脊謂寺之屋稜/也必加堊故云雪脊公又有招提素脊隠西阿句○樂)¶
(天詩亭脊大髙君莫坼東家留取當/西山○金鈿翠被見招約之職方注)¶
　　　光宅寺(光宅寺梁武帝宅也其北齊安寺隔淮/齊武帝宅也宋興又在其北齊安今為)¶
　　　　(妙靜寺在城東門外前臨官路後/徙置髙壠面秦淮南唐昇元中建)¶
齊安孤起宋興前光宅相仍一水邊(選詩何慚宿昔/意猜恨坐相仍)蜂¶
分蟻爭今不見故窠遺垤尚依然(抱朴子云蟻有兼弱/之智蜂有攻寡之訃)¶
(又五行記云後魏顯宗時兖州有黒蟻與赤蟻交鬬長/六十步廣四寸赤蟻斷頭而死東魏孝靜時鄴下有黄)¶
<pb:KR4d0074_WYG_042-2b>¶
(蟻與黒蟻鬬○白傅詩蜂/窠與蟻蛭隨分有君臣)¶
　　　題勇老退居院(公自注今鐵索按建康志鐵索/寺名今名瑞相在城南門外本)¶
　　　　(晉時尼寺至宋建業十一年有尼鐵索羅等/三人至因以為號及宋朝開寳中有僧重興)¶
　　　　(瑞相禪師塔/又改今額)¶
道人投老寄山林偶坐翛然洗我心夢境此身能且在¶
明年寒食更相尋(易聖人以此洗心○盧携詩老夫如/且在不用歎屯奇○白樂天詩好去)¶
(今年江上春明/年未死還相見)¶
　　　與寳覺宿龍華院三絶¶
<pb:KR4d0074_WYG_042-3a>¶
老於塵迹倦追攀但見幽人數徃還憶我小詩成悵望¶
金山祗隔數重山(公自注云某舊有詩京口𤓰州一水/間鍾山只隔數重山春風自緑江南)¶
(岸明月何曽照我還○按建康志溧陽縣南五十里亦/有金山不知詩指此山或浮玉之金山也然後两篇又)¶
(言京口只是/浮玉之金山)¶
　　　其二¶
世間投老斷攀縁忽憶東遊巳十年但有當時京口月¶
與公隨我故依然(維摩經云何斷攀縁以无所得若无/所得即无攀縁○按鎮江志孫權自)¶
(吴徙丹徒謂之京城亦曰京口晉桓温以京口兵勁不/欲郗愔居北府故有京口酒可飲兵可用之言即指此)¶
<pb:KR4d0074_WYG_042-3b>¶
(也今尚有京口鎮去城最近與𤓰洲相對土人但呼為/江口鎮云○劉夢得詩淮水東邊舊時月夜深還過女)¶
(墻來又李白詩月/行長與人相隨)¶
　　　其三¶
與公京口水雲間問月何時照我還邂逅我還還問月¶
何時照我宿金山¶
　　　清涼寺白雲菴¶
菴雲作頂峭無鄰水月為衿靜稱身木落崗巒因自獻¶
水歸洲渚得横陳(杜月峽瞿塘雲作頂○杜牧詩水如/環佩月如襟○自獻見尚書○周禮)¶
<pb:KR4d0074_WYG_042-4a>¶
(掌客注有横陳字又騷詞横自陳兮君之前今/人但取首楞嚴經於横陳時味如嚼蠟非也)¶
　　　自定林過西菴¶
午雞聲不到禪林栢子煙中靜擁衾忽憶西巖道人語¶
杖藜乗興得幽尋¶
　　　歸菴¶
稻畦藏水緑秧齊松鬛初乾尚有泥縱蹇尋岡歸獨臥¶
東菴殘夢午時雞(酉陽雜俎松言五粒者粒當言鬛自/有一種名鬛皮無鱗甲而結實多)¶
　　　雪中遊北山呈廣州使君和叔同年¶
<pb:KR4d0074_WYG_042-4b>¶
南枝嵗晚亦花開有底堪隨驛使來㸔取鍾山如許雪¶
何須持寄嶺頭梅(和叔時赴廣帥/用嶺頭事尤切)¶
　　　謝公墩二首(建寜志墩在半山報/寜寺之後基尚存)¶
我名公字偶相同我屋公墩在眼中公去我來墩屬我¶
不應墩姓尚隨公(詩話曰或云荆公性好與人爭在廟/堂則與諸公爭新法歸山林則與謝)¶
(公爭墩此/亦善謔也)¶
　　　其二¶
謝公陳迹自難追山月淮雲祗徃時一去可憐終不返¶
<pb:KR4d0074_WYG_042-5a>¶
暮年垂淚對桓伊(事見桓伊傳巳見古詩謝公墩注○/一去不返似言出鎮新城以避道子)¶
(繼遂/卒也)¶
　　　東陂二首¶
東陂風雨卧黄雲䞉水翻溝隔壠分舂玉取新知不晚¶
腰鎌今日巳紛紛(言水多洩之入他壠也○舂謂/搗剥去秕糠言将炊新米也)¶
　　　其二¶
荷葉初開筍漸抽東陂南蕩正堪遊無端隴上翛翛麥¶
横起寒風占作秋(禮記孟夏麥秋至又見蔡邕月令章/句云百穀各以其初生為春熟為秋)¶
<pb:KR4d0074_WYG_042-5b>¶
(故麥以孟夏為秋○宋景文詩情/知邉地霜風惡不肯将花剰占秋)¶
　　　山陂¶
山陂院落今挼種城郭樓䑓巳放燈白髮逢春惟有睡¶
睡間啼鳥亦生憎(劉晏傳時大兵之後京師斗米千錢/禁膳不兼味甸農挼種以輸○江西)¶
(方言挼種謂以足挼之又云凡打禾取穀以兩木相穿/擊之至取穀為種則不然以足挼之至今謂之挼種以)¶
(兩木擊之則穀多綻破種不生也○/此詩似謂居閒時不免世俗之嫌嫉)¶
　　　欲往鍾山以雨止¶
北山朝氣澹髙秋欲徃愁霖獨少留散䇿縁崗初見日¶
<pb:KR4d0074_WYG_042-6a>¶
興隨雲盡復中休(詩意言欲徃北山值雨作中止但詩/巳及散策縁岡又云初見日當是行)¶
(及半途而/復返耳)¶
　　　耿天隲惠梨次韻奉酬三首¶
故人家果獨難忘秋實初成便得嘗直使紫花形味勝¶
豈能終日望咸陽(孔融謂楊脩楊梅此是君家果家果/豈謂耿棃耶○蜀都賦紫梨津潤唐)¶
(人李遵進梨表紫花開處擅美春林緑蔕懸時回光秋/浦○本草紫花梨療心熱唐武帝有此疾百醫不效青)¶
(城山邢道人以此梨絞汁而進帝疾遂愈後復求之苦/无此種○西京雜記曰上林有紫梨芳梨青梨大谷金)¶
(柯縹蒂紫條榦/海青玉等梨)¶
<pb:KR4d0074_WYG_042-6b>¶
　　　其二¶
淮圃新隂百畝涼分甘每得助秋嘗張公大谷雖云美¶
誰肯苞苴出晉陽(郊特牲春褅秋嘗○潘岳閑居賦張/公大谷之梨注洛陽有張公居大谷)¶
(有夏梨海内惟此一樹據寰宇志并州舊為晉陽/有大谷縣故公詩引晉陽選注乃謂在洛陽誤矣)¶
　　　其三¶
甘滋南北共傳誇栽接還知老圃家誰謂交梨非外奨¶
因君澆灌巳萌芽(陳了翁有接花詩色紅可使紫葉單可/使重用智固巧矣天時可易歟我欲)¶
(春採蘭我欲冬賞桃汝不能栽接汝巧亦徒勞○五代/時有内園栽接使故老云李衛公有平泉花木記百餘)¶
<pb:KR4d0074_WYG_042-7a>¶
(種爾今洛陽良工巧匠批紅判白接以他木與造化爭/妙故嵗嵗益奇且廣桃李梅杏蓮菊各數千種牡丹芍)¶
(藥至數百種而又逺方異卉如紫蘭茉莉瓊花山茶之/儔號為難植獨植之洛陽輒與其土産无異故洛園圃)¶
(花木有至千種者○謝靈運擬鄴中集詩沮漳自可美/客心非外奨李善注曰奨勸也李周翰曰言中心思歸)¶
(非外所能留○王平甫詩乗閑眄物情自得忘外奨○/真誥第一巻王夫人語許長史玉醴金漿交梨火棗此)¶
(則騰飛之藥不比於金丹也仁侯體未真正穢念盈懐/恐此物輩不肯來也苟真誠未一道亦无私也又言火)¶
(棗交梨之樹巳生君心但心中獨有荆棘相雜是以二/樹不見不審可剪荆棘出此樹單生其實幾好也又云)¶
(玉醴金漿交生神梨方丈火棗𤣥光靈芝我/當與山中許道士不以與人間許長史也)¶
　　　北山有懐¶
<pb:KR4d0074_WYG_042-7b>¶
香火因縁寄北山主恩投老更人間傷心躑躅岡頭路¶
明日春風自徃還(香火謂領真祠○此詩必有謂莫知/當時事或賔客去歎獨遊之落寞也)¶
(不然則躑躅崗指臨川葢上云寄北山晚/念松楸缺於省掃獨有春風自來去耳)¶
　　　定林院¶
窮谷經春不識花新松老柏自欹斜慇懃更上山頭望¶
白下城中有幾家(蘇峻我寜山/頭望廷尉)¶
　　　封舒國公三絶¶
陳迹難尋天柱源疏封投老誤明恩國人欲識公歸處¶
<pb:KR4d0074_WYG_042-8a>¶
楊柳蕭蕭白下門(楊龜山説王介甫先封舒後封荆詩/云戎狄是膺荆舒是懲識者謂宰相)¶
(不學之過○漢武紀登灊天柱山灊縣名屬廬江即今/舒州也○介甫嘗通判舒州故云陳迹舒州懐寜縣西)¶
(北二十里潛山其山有三峯一天柱山一潛山一皖山/○公熙寜十年以南郊恩封舒國公集有謝表云唯兹)¶
(邦土之名乃昔宦遊之壤久陶聖化非復魯僖之所懲/積習仁風乃嘗朱邑之見愛元豐三年九月又自舒改)¶
(荆/)¶
　　　其二¶
桐鄉山逺復川長紫翠連城碧滿隍今日桐鄉誰愛我¶
當時我自愛桐鄉(桐鄉屬桐城縣○公又自有二十字/此只添今日當時四字言吾无徳與)¶
<pb:KR4d0074_WYG_042-8b>¶
(桐鄉之人人豈知愛我我自愛之耳何其藹然君子之/言也○選詩潘安仁詩云齊都无遺聲桐鄉有餘謡)¶
　　　其三¶
開國桐鄉巳白頭國人誰復記前游故情但有吳塘水¶
轉入東江向我流(寰宇志舒州有吳塘陂在縣西二十/里皖水所注曹公遣朱光守廬江屯)¶
(皖大開農田吕䝉曰皖地肥美若一收熟彼衆必増如/是數嵗操態見矣冝早除之於是權親征皖破之此吳)¶
(塘即朱光/所開也)¶
　　　北陂杏花¶
一陂春水遶花身身影妖嬈各占春縱被春風吹作雪¶
<pb:KR4d0074_WYG_042-9a>¶
絶勝南陌碾成塵(古詩悲妾似花身○韓渥詩岸上花/根總倒垂水中花影幾千枝千枝一)¶
(影寒山裏野水/野花清露時)¶
　　　五更¶
青燈隔幔映悠悠小雨含煙凝不流祗聴蛩聲巳無夢¶
五更桐葉强知秋(雨為煙閣故不流此言細雨耳○唐/人詩窗中海月早知秋○又南史髙)¶
(那肱漢兒无/事强知星宿)¶
　　　與薛肇明奕棊賭梅詩輸一首(肇明薛昻也杭/州人没於紹興)¶
　　　　(四年臣僚嘗言其以腐儒之學黨附蔡京致/位近弼當政和宣和間朝廷大事一無建明)¶
<pb:KR4d0074_WYG_042-9b>¶
　　　　(專務謟諛同惡相濟觀此詩則昻/早從荆公後為京所引有自來矣)¶
華髮尋春喜見梅一株臨路雪培堆鳳城南陌他年憶¶
杳杳難隨驛使來(杜詩復愁不滿鳳凰城歐公詩鳳城/緑樹知多少○吳曽漫録荆公在鍾)¶
(山下棋時薛門下與焉賭梅花詩一首薛敗而不善詩/荆公為代作今集中所謂薛秀才者是也薛既宦達出)¶
(知金陵或者嘲以詩曰好笑當年薛乞兒荆公坐上賭/梅詩而今又向江東去奉勸先生莫下棋薛書名似丐)¶
(字故人有乞兒之論向來多謂此詩韓子蒼作非也○/昻賦蔡京君臣慶㑹詩逢時可謂真千載拜賜應須更)¶
(萬回時謂之薛萬回據此則昻不能詩/可知矣荆公代作梅詩亦所以誨之也)¶
　　　又代薛秀才一首¶
<pb:KR4d0074_WYG_042-10a>¶
野水荒山寂寞濱攀條弄色最關春故将明艷凌霜雪¶
未怕青腰玉女嗔(司馬相如傳排閶闔而入帝宫兮載玉/女而與之歸注玉女青腰乗弋等也○)¶
(章子厚嘉祐中令商洛日賦梅詩極佳因附此詩云紡/車山下雪成堆黄澗溪邉始見梅山吏不知春色早却)¶
(言花是/去年開)¶
　　　溝上梅花¶
亭䑓背暖臨溝處脈脈含芳映雪時莫恨夜來無伴侣¶
月明還見影參差(背當作偝夏侯嬰傳漢王急馬罷虜/在後常蹳兩兒棄之嬰常取載行面)¶
(雍樹馳師古注云面偝也此言梅臨水則稍側向與暖/相背項王傳馬童面之注面背也○言影為伴也○韓)¶
<pb:KR4d0074_WYG_042-10b>¶
(詩我來無伴侣/把酒對南山)¶
　　　紅梅¶
江南嵗盡多風雪也有紅梅漏洩春顔色凌寒終慘淡¶
不應揺落始愁人(杜詩漏洩春光有栁條○言方冬凝/凛紅梅雖挾春意終覺慘淡不必時)¶
(當揺落/而後愁)¶
　　　耿天隲許浪山千葉梅見寄¶
聞有名花即漫栽慇懃準擬故人來故人嵗嵗相逢晚¶
知復同㸔幾度開(白詩準擬人/㸔似舊時)¶
<pb:KR4d0074_WYG_042-11a>¶
　　　與天隲宿清涼寺¶
故人不惜馬虺隤許我年年一度來野館蕭條無準擬¶
與君對植浪山梅(對一作封○按建康志寺在石頭城/去城一里偽吴順義中建號興教寺)¶
(南唐昇元初改為石城清涼寺至宋朝太平興國五年/改今額○巻耳陟彼崔嵬我馬虺隤注病也○浪山梅)¶
(見公他詩序浪山/地名也出梅花)¶
　　　池上㸔金沙花數枝過酴醿架盛開二首¶
午隂寛占一方苔映水前年坐㸔栽紅蘂似嫌塵染汙¶
青條飛上别枝開(劉禹錫詩一方明月可中庭○趙安/民詩槐夏午隂清○李義山詩莫許)¶
<pb:KR4d0074_WYG_042-11b>¶
(韓憑為蛺蝶等/閑飛上别枝花)¶
　　　其二¶
酴醿一架最先來夾水金沙次第栽濃緑扶疎雲對起¶
醉紅撩亂雪爭開(紅亦可言雪謂花可以比雪之輕盈/非專指其色也道家亦有絳雪○韓)¶
(退之城南聨句詩醉結紅/滿杏○柳詩欹紅醉濃露)¶
　　　北山¶
北山輸緑漲横陂直塹回塘灧灧時細數落花因坐久¶
緩尋芳草得歸遲(樂府崑崙子坐久落花多○離騷經/惜吾不及古人兮吾誰與玩此芳草)¶
<pb:KR4d0074_WYG_042-12a>¶
(○古詩為惜緑羅裙步步憐芳草○三山老人語録云/歐公靜愛竹時來野寺獨尋春偶過溪橋與荆公細數)¶
(落花詩聨皆状閒適而王為工○堯夫/詩因随芳草行來逺為愛清波歸去遲)¶
　　　詠菊二絶¶
補落迦山傳得種閻浮檀水染成花光明一室真金色¶
復似毗耶長者家(補陁落迦山觀音化現處釋迦氏譜/云閻浮樹也有二説或云此州南邉)¶
(有又云无熱池邉此云上勝縁樹沂水水下有金因為/名提檀此云州也亦因樹為名或因果立稱金中上也)¶
(○華嚴經譬如日出於閻浮提光照一切須彌山然後/普照一切大地○毗耶長者維摩詰也○湼槃經云譬)¶
(如日出閻浮提光/明破暗悉无餘)¶
<pb:KR4d0074_WYG_042-12b>¶
　　　其二¶
院落秋深菊數叢緑花錯莫兩三蜂蜜房嵗晚能多少¶
酒盞重陽自不供(唐詩餘花留暮蝶幽草戀殘陽亦公/意也○蜀都賦蜜房郁毓被其阜)¶
　　　楊栁¶
楊栁杏花何處好石梁茅屋雨初乾緑垂靜路要深駐¶
紅冩清陂得細㸔(李義山栁下暗記詩更将黄映白擬/作杏花媒亦謂楊栁杏花爾又杜牧)¶
(詩深感杏花相映紅○鄭谷詩杏花楊栁年/年好不忍回㸔舊冩真緑垂説栁紅冩説杏)¶
　　　北山道人栽松¶
<pb:KR4d0074_WYG_042-13a>¶
陽坡風暖雪初融遶谷遥㸔積翠重磊砢拂天吾所愛¶
他生來此聴樓鐘(杜詩陽坡可種𤓰○磊砢見送李宣/叔倅漳州注○李義山詩若信貝多)¶
(真實語三生同聴一/聲鐘此詩題僧壁)¶
　　　山櫻¶
山櫻抱石映松枝比並餘花發最遲頼有春風嫌寂寞¶
吹香渡水報人知(張喬詩松寒䕃井枝○沈休文/詩野棠開未落山櫻發欲然)¶
　　　償薛肇明秀才榿木¶
濯錦江邉木有榿小園封植喜華滋地偏或免桓魋伐¶
<pb:KR4d0074_WYG_042-13b>¶
嵗晚聊同庾信移(杜詩飽聞榿木三年大與致溪南十/畝隂○荘子山木篇吾再逐於魯削)¶
(迹於衛伐樹於宋○史記孔子去曹過宋與弟子習禮/大樹下宋司馬桓魋欲殺孔子拔其樹孔子去○交廣)¶
(人物志云蘇頲年五嵗裴談過其父試誦庾信枯樹賦/頲避談字易其韻曰昔年移栁依依漢隂今㸔揺落悽)¶
(慘江潯樹猶如此人何以任本文云昔年種栁依依漢/南今㸔揺落悽慘江潭樹猶如此人何以堪疑庾信移)¶
(用此事庾信移或指信自江南過北方/也○唐詩傷心庾開府老作北朝臣)¶
　　　馬死¶
恩寛一老寄松筠晏卧東窗度幾春天廏賜駒龍化去¶
謾容小蹇載閒身(公熙寜七年六月罷相知江寜時五/十六嵗至六十五嵗猶食觀使禄居)¶
<pb:KR4d0074_WYG_042-14a>¶
(鍾山六十六嵗始薨則閒居之日幾十年○公嘗有謝/鞍馬表云引内廏之名駒傳之錯綵此言向所賜巳亡)¶
(矣○栁集明皇得靈昌部異馬居帝閑幾二十年帝西/幸馬至咸陽西入渭水化為龍泳去不知所終○小蹇)¶
(驢也○冷齋夜話云公食宫使居蒋山時時徃來白下/門西菴小堂法雲止以一黥挾蹇驢門人乗間諷筍輿)¶
(宜老者公曰古之王公至不道未嘗以人代畜又張浮/休南遷録癸丑徃蒋山候王荆公食罷約同上蒋山堅)¶
(欲居後即鞭馬先之可里餘回見荆公跨蹇驢不施繖/扇行赤日中遂策馬疾馳趣寺荆公後别而之他至暮)¶
(竟不至不知所之又東坡和詩有騎驢渺渺入荒陂但/見先生未病時之句而建康續志亦云公晚年定字説)¶
(出入百家語髙而意深嘗自謂平生精力盡於此書好/事者從之請問口講手畫終席幾至千餘字金華俞紫)¶
(琳清老嘗冠秃巾掃塔服抱字説逐公之驢徃來法雲/定林過八功徳水逍遥洊亭之上龍眠李伯時曰此勝)¶
<pb:KR4d0074_WYG_042-14b>¶
(事不可以无傳也遂畫以為圗觀/此則小蹇載閑身殆非空言矣)¶
　　　出郊¶
川原一片緑交加深樹冥冥不見花風日有情無處著¶
初回光景到桑麻(杜詩種竹/交加翠)¶
　　　懐府園¶
槐隂過雨盡新秋盆厎㸔雲映水流忽憶小金山下路¶
緑蘋稀處㸔游鯈(言雲影行於水中可玩○秋興賦玩/游鯈之淑淑○小金山在江寜之府)¶
(園蘇魏公頌有金陵府舍/重建金山亭詩見本集中)¶
<pb:KR4d0074_WYG_042-15a>¶
　　　江寜夾口二首¶
鍾山咫尺被雲埋何況南樓與北齋昨夜月明江上夢¶
逆隨潮水到秦淮(南樓北齋未詳何在北齋豈即髙齋/乎○秦淮附城與江通故言逆隨潮)¶
(水/)¶
　　　其二¶
日西江口落征帆却望城樓淚滿衫從此夢歸無别路¶
破頭山北北山南(傳燈録道信大師姓司馬氏世居河/内後徙于蘄州之廣濟縣隋大業十)¶
(三年領徒衆抵吉州唐武徳甲申返蘄春住破頭山學/侣雲集一日告衆曰吾武徳中游廬山登絶頂望破頭)¶
<pb:KR4d0074_WYG_042-15b>¶
(山見紫雲如葢下有白氣横分六道地理書/不載蘄春有破頭山以此知遺落者多矣)¶
　　　蔣山手種松¶
青青石上嵗寒枝一寸巖前手自移聞道近來髙數尺¶
此身蒲栁故應衰(樂天小松未盈尺心愛手自移○杜/詩欲存老葢千年意為覓雲根數寸)¶
(栽○晉書顧悦之蒲/栁之姿望秋先零)¶
　　　中年¶
中年許國邯鄲夢晚嵗還家壙埌游南望青山知不逺¶
五湖春草入扁舟(邯鄲夢見遊土山及示寳覺注○壙/埌見次韻朱昌叔注○杜詩不意青)¶
<pb:KR4d0074_WYG_042-16a>¶
(草湖扁舟入吾/手入一作落)¶
　　　寄四姪旊二首¶
數篇持徃助歡咍想見封題手自開春草巳生無好句¶
阿連空復夢中來(旊平父子行第四東坡哭平父詩有/云氣吞餘子無全目詩到諸郎尚絶)¶
(倫旊早能文故公念之如此○宋書謝靈運嘗在永嘉/西堂思詩竟日不就忽夢見惠連即得池塘生春草常)¶
(曰此語有神助非吾語也/阿連即惠連靈運族弟)¶
　　　其二¶
一日東崗望百回(一作上/幾回)迢迢雲水隔蘇䑓遥知别後¶
<pb:KR4d0074_WYG_042-16b>¶
多新句黄犬歸時總寄來(多新句一作詩無數○白詩/淚眼凌寒凍不流每經髙處)¶
(即回頭遥知别後西樓上應凭欄干獨自愁○述異記/陸機少好獵在吳豪客獻快犬名曰黄耳能解人語機)¶
(羈旅京師嘗作家書盛以竹筒繫之犬頸犬出驛路走/向吳仍取回書馳還計人行程五旬犬徃還纔半月)¶
　　　寄吳氏女子(吳充子安/持之妻)¶
夢想平生在一丘暮年方得此優游江湖相望真魚樂¶
怪汝長謡特地愁(荘子魚相/忘於江湖)¶
　　　寄蔡天啓¶
杖藜縁塹復穿橋誰與髙秋共寂寥佇立東崗一搔首¶
<pb:KR4d0074_WYG_042-17a>¶
冷雲衰草暮迢迢(劉賓客詩人道逢秋轉寂寥我言秋/日勝春朝晴空一鶚排雲上便引詩)¶
(情到碧霄兩詩相似亦相角也余/友楊方子直嘗哦公此詩以為奇)¶
　　　絶句呈陳和叔二首(陳繹也時/為江寜守)¶
數椽牢落長莓苔一徑牆隂斸雪開王吉囊衣新徙舍¶
杖藜從此為公(一作/君)來(牢落長一作生草覆○王吉好/車馬衣服其自奉極鮮明而亡)¶
(金銀錦繡之物及遷徙去處/所載不過囊衣不畜餘財)¶
　　　其二¶
數椽庳屋生茨草三畝荒園種晚蔬永日終無一樽酒¶
<pb:KR4d0074_WYG_042-17b>¶
(樽一/作杯)可能留得故人車(公時巳為宰相其清約如此/○詩牆有茨注茨蒺藜也)¶
　　　招葉致逺¶
白下長干一水間竹雲新筍巳斑斑明朝若有扁舟興¶
日落潮生尚可還(建康實録云江東謂兩山之間曰干/州南五里有山岡其間民庻雜居有)¶
(大長干小長干○皇甫冉落日/臨川問音信寒潮惟帶夕陽還)¶
　　　招楊徳逢¶
山林投老倦紛紛獨卧㸔雲却憶君雲尚無心能出岫¶
不應君更懶於雲(雲無心而出岫畧増/換陶淵明語尤佳)¶
<pb:KR4d0074_WYG_042-18a>¶
　　　和叔招不徃(按荆公舊宅在今報寜寺前/臨溝港故有門前秋水之句)¶
門前秋水可揚舲有意西尋白下亭只欲徃來相邂逅¶
却嫌招喚苦丁寜(詩邂逅相遇○公意欲/省煩耳足見其清曠)¶
　　　和叔雪中見遇¶
捐書去寄老山林無復追縁徃事心忽值故人乗雪興¶
玉堂前話得重尋(真迹與南枝嵗晚亦花開同一處贈/和叔當合於此○歐公語追思玉堂)¶
(如在天上○唐詩各當恩寄重去寄者/去所寄之官○和叔亦嘗同在翰苑)¶
　　　陳俞二君忽然不見¶
<pb:KR4d0074_WYG_042-18b>¶
忽去飄然遊冶盤共疑枝策在梁(一作/雲)端禪心暫起何¶
妨寂道骨雖清不畏寒(冶盤猶狹邪之類太白詩君馬/黄我馬白馬色雖不同人心本)¶
(无隔共作遊冶盤雙行洛陽陌○/枝策見上注○暫起必謂冶盤也)¶
　　　與耿天隲㑹話¶
邯鄲四十餘年夢相對黄粱欲熟時萬事盡如空鳥迹¶
怪君强記尚能追(華嚴十地法門如來大仙道微妙難/可知如空中鳥迹難説難可示如是)¶
(十地義心意不能了○樂天觀幻詩更無尋覓處/鳥迹印空中○栁詩心境本同如鳥飛无遺迹)¶
　王荆公詩注卷四十二¶
